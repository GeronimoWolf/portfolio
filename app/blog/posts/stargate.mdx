---
title: 'Stargate: hoe de EU achterblijft in de wereldwijde AI-race (en wat we eraan kunnen doen)'
publishedAt: '2025-01-23'
summary: 'De echte vraag is niet of Europa kán meedoen, maar of het de moed heeft om zijn eigen, unieke rol te spelen in de wereldwijde AI-race. Europa heeft de middelen en het verstand, maar nu is het tijd voor actie.'
---

Een technologieproject van $500 miljard, bedoeld om de toekomst van 
kunstmatige intelligentie (AI) te bepalen. Dat is gisteren werkelijkheid geworden onder de naam
Stargate: een megaproject geleid door OpenAI, Oracle en SoftBank, dat de Amerikaanse AI-infrastructuur 
naar _ongekende hoogten_ moet tillen. Volgens de Amerikaanse president Trump is het 
“de grootste AI-investering in de geschiedenis”. Op de website van OpenAI staat dat
het project "honderden duizenden Amerikaanse banen zal creëren".

Ik heb echter mijn twijfels bij dit project. Hoeveel datacenters er gebouwd gaan worden
en hoeveel banen er uiteindelijk écht worden gecreëerd moet nog maar blijken. 

Voor Europa roept dit nieuws toch een ongemakkelijke vraag op: waar staan 
wij eigenlijk in deze wereldwijde AI-race? Terwijl de VS en China miljarden 
pompen in datacenters, chips en andere kritieke infrastructuur, blijft Europa
achter; zulke bedragen liggen hier simpelweg niet op tafel (op dit moment).
Maar hoe ernstig is deze achterstand werkelijk? En belangrijker 
nog: wat kan Europa doen om zich te blijven positioneren in de wereldwijde AI-economie?

## Hoe Europa achterblijft: een analyse met nuance

Het lijkt makkelijk te zeggen dat Europa hopeloos achterloopt. Met $500 miljard aan 
investeringen in Stargate in de VS en vergelijkbare bedragen in China, lijkt het alsof 
Europa simpelweg geen rol speelt in de AI-race. Maar dat beeld is te zwart-wit. Europa heeft zeker sterke troeven, zoals ASML, een cruciale speler in de wereld van chiptechnologie – gevestigd in ons eigen Nederland. Bovendien draait het niet alleen om geld, maar ook om visie en strategie.

Dat neemt niet weg dat Stargate een krachtige boodschap uitzendt. Hoewel het geen directe 
investering van de Amerikaanse overheid is, maar een samenwerking tussen OpenAI, Oracle en 
SoftBank, laat het zien hoe effectief publiek-private synergie in de VS kan zijn. Het 
project werd aangekondigd door Trump, vermoedelijk ondersteund door belastingvoordelen, 
en benadrukt hoe goed bedrijven en overheid in de VS elkaar strategisch versterken. 
In Europa ontbreekt die nauwe samenwerking vaak. Hier blijven private en publieke 
initiatieven teveel op zichzelf staan, waardoor grote gezamenlijke slagkracht ontbreekt.

Daarnaast speelt interne verdeeldheid Europa een grote rol. Elk land heeft zijn eigen 
prioriteiten, budgetten en strategieën, wat grensoverschrijdende samenwerking bemoeilijkt. 
In plaats van megaprojecten die de concurrentie aankunnen met de VS of China, zien we 
kleinschalige, nationale initiatieven die simpelweg niet dezelfde impact hebben.

Hoewel Europa op ethiek en regelgeving een sterke positie heeft, zoals met de AI Act, 
brengt dit ook uitdagingen met zich mee. De nadruk op regels en kaders vertraagt innovatie 
en maakt het risico reëel dat Europa vooral toeziet terwijl anderen de technologie ontwikkelen.

Europa heeft de middelen en de expertise, maar blijft achter door een gebrek aan 
samenwerking en een gebalanceerde aanpak. Zonder een gezamenlijke visie en actie 
blijft de potentie van Europa onderbenut in de mondiale AI-race.

## De gevolgen van nietsdoen

Hoewel de EU voortvarend is, zijn de gevolgen van achterblijven reeël: 

	1.	**Economische schade:** Technologie is een van de belangrijkste motoren van economische groei in de 21e eeuw. Als Europa niet investeert in AI, mist het de kans om een leider te worden in nieuwe industrieën. Het gevolg? Europa blijft afhankelijk van technologie uit de VS en China.
	2.	**Geopolitieke afhankelijkheid:** Technologie is niet alleen een economische kwestie; het is ook een strategische. Als Europa afhankelijk blijft van Amerikaanse en Chinese AI-systemen, verliest het zijn autonomie op kritieke gebieden zoals defensie, communicatie en energie. [Met cloud ervaren we daar nu de gevolgen van](https://www.geronimowolf.com/blog/rijksbreed-cloudbeleid-jan-2025).
	3.	**Brain drain:** Veel Europese talenten trekken nu al naar de VS en China, omdat daar de meest innovatieve projecten plaatsvinden. Zonder grote AI-investeringen riskeren Europese bedrijven achter te blijven en verliezen ze concurrentie om toptalent.

## Wat kan Europa doen? (Zonder Amerikaanse bombast)

Europa moet zich richten op de kern: meer eigen datacenters en gedeelde high-performance 
computing (HPC). Dit hoeft niet met dezelfde enorme budgetten als de VS, 
maar wel met gerichte investeringen en slimme publiek-private samenwerking vanuit Brussel. 
Zo’n aanpak voorkomt versnippering tussen landen en geeft startups en onderzoeksinstellingen 
sneller toegang tot schaalbare rekenkracht.

Een sterke basisinfrastructuur is cruciaal. AI-ontwikkeling vraagt om enorme 
hoeveelheden data en rekenkracht. Nieuwere betere modellen zullen alleen maar meer rekenkracht nodig hebben.
Dit betekent dat investeren in datacenters, 
high-performance computing (HPC) en schaalbare cloudplatforms geen luxe is, 
maar een absolute noodzaak. Zonder deze solide basis blijft Europa afhankelijk van 
buitenlandse spelers, zoals Amerikaanse techreuzen, wat zowel innovatie als 
datasoevereiniteit ondermijnt. Door te investeren in een gezamenlijke Europese 
infrastructuur, kunnen lidstaten middelen bundelen en een schaalvoordeel 
creëren dat innovatie toegankelijk maakt voor startups, onderzoeksinstellingen en 
bedrijven (in plaats van dit allemaal nationaal te doen). 
Dit verkleint barrières zoals hoge kosten en versnippering, terwijl het 
tegelijkertijd de strategische autonomie van Europa versterkt. 

Ja, Stargate onderstreept de immense schaal van Amerikaanse investeringen in AI, en ja, 
Europa kan zulke bedragen niet evenaren. Maar het draait om slimme keuzes: samenwerken,
specialiseren en investeren. Europa hoeft geen Silicon Valley te worden om relevant te 
blijven, maar het moet wél in beweging komen en blijven.

De echte vraag is niet of Europa kán meedoen, maar of het de moed heeft om zijn eigen, unieke rol te spelen in de wereldwijde AI-race. Europa heeft de middelen en het verstand, maar nu is het tijd voor actie.

\- Geronimo