---
title: 'Hoe staat Europa ervoor in de AI-race?'
publishedAt: '2025-01-28'
summary: 'Europa kijkt toe terwijl de VS en China miljarden investeren in kunstmatige intelligentie. Maar DeepSeek-R1, een opzienbarende AI-doorbraak uit China, laat zien dat innovatie ook met slimme strategieën en beperkte middelen kan plaatsvinden. Europa heeft de expertise en infrastructuur om een sleutelrol te spelen, maar de vraag is of het bereid is samen te werken en een daadkrachtige visie te ontwikkelen.'
---

Een technologieproject van $500 miljard, bedoeld om de toekomst van 
kunstmatige intelligentie (AI) te bepalen. Dat idee is vorige week werkelijkheid geworden onder de naam
*Stargate*: een megaproject geleid door OpenAI, Oracle en SoftBank, dat de Amerikaanse AI-infrastructuur 
naar _ongekende hoogten_ moet tillen. Volgens de Amerikaanse president Trump is het 
“de grootste AI-investering in de geschiedenis”. [Op de website van OpenAI](https://openai.com/index/announcing-the-stargate-project/) staat dat
het project "honderden duizenden Amerikaanse banen zal creëren".

Ik heb zo mijn twijfels bij dit project. Hoeveel datacenters er gebouwd gaan worden
en hoeveel banen er uiteindelijk écht worden gecreëerd moet nog maar blijken. 

Maar voor Europa roept dit nieuws toch een ongemakkelijke vraag op: waar staan 
wij eigenlijk in deze wereldwijde AI-race? Terwijl de VS en China miljarden 
pompen in datacenters, chips en andere kritieke infrastructuur, blijft Europa
achter; zulke bedragen liggen hier simpelweg niet op tafel.
Maar hoe ernstig is deze achterstand werkelijk? En belangrijker 
nog: wat kan Europa doen om zich te blijven positioneren in de wereldwijde AI-economie?

## De VS: Schaal en innovatie

De VS zet in op ongekende schaal en snelheid. Stargate is slechts het meest recente 
voorbeeld van hoe Amerika publiek-private samenwerking tot kunst heeft verheven. OpenAI,
Oracle en SoftBank werken samen om de Amerikaanse dominantie in AI te versterken, waarschijnlijk met 
belastingvoordelen en overheidssteun als krachtige stimulansen. 
(In tegendeel tot wat velen denken wordt Stargate niet gefinanciëerd door de overheid, Trump kondigde het slechts aan). 

De Amerikaanse aanpak is duidelijk: 
zo groot mogelijk denken, zo snel mogelijk uitvoeren, en talent aantrekken van over de 
hele wereld.

**En het werkt...**

De resultaten spreken voor zich. De VS heeft tot op heden de beste AI-modellen ontwikkeld:
- ChatGPT van OpenAI.
- Gemini van Google (DeepMind).
- Claude van Anthropic.
- LLaMA van Meta.

Maar achter deze façade van vooruitgang ligt een zorgwekkende keerzijde. Neem 
bijvoorbeeld Larry Ellison, oprichter van Oracle en een van de drijvende krachten 
achter Stargate. Tijdens een recente conferentie sprak hij enthousiast over hoe 
een “AI-gestuurd surveillancesysteem ervoor kan zorgen dat burgers zich netjes gedragen”. 
Hoewel de VS vaak wijst naar China’s gebruik van AI voor surveillance, toont de prominente 
Ellison zijn opmerking aan dat deze technologie ook in Amerika kan worden ingezet voor controle. 
Wie zich zorgen maakt over Chinese privacyschendingen, zou wellicht ook naar de VS moeten kijken.

Kortom, hoewel de Amerikaanse AI-industrie indrukwekkend is in schaal en innovatie, 
is het belangrijk om kritisch te blijven kijken naar de ethische implicaties van hun aanpak.

## China: Wat kunnen we leren van DeepSeek-R1?

China heeft met DeepSeek-R1 deze week laten zien dat innovatie niet altijd afhankelijk is van gigantische 
budgetten. DeepSeek, een relatief kleine startup, heeft een AI-model ontwikkeld dat op veel 
vlakken even goed – of zelfs beter – presteert dan de systemen van OpenAI. Wat echt 
indrukwekkend is? DeepSeek deed dit met slechts **$6 miljoen** aan rekenkracht om haar model
te trainen, terwijl OpenAI naar verluidt meer dan **$8.5 miljard** uitgaf aan het trainen van hun meest geavanceerde modellen.

Om het verschil nog tastbaarder te maken: DeepSeek R1 produceert output tegen een kostprijs van 
**$2,19 per miljoen tokens**, vergeleken met **$60 per miljoen tokens** bij OpenAI’s o1. 
Dit kostenverschil heeft zelfs grote spelers zoals Meta in beweging gebracht. 
Meta zou, [volgens Fortune](https://fortune.com/2025/01/27/mark-zuckerberg-meta-llama-assembling-war-rooms-engineers-deepseek-ai-china/), 
“war rooms” van engineers bij elkaar aan het rapen zijn om te analyseren hoe DeepSeek 
erin slaagt om zo efficiënt te werken.

![DeepSeek benchmark](/deepseek-benchmark.jpg)

De sleutel tot DeepSeek’s succes ligt in hun revolutionaire aanpak van modelarchitectuur en 
trainingsstrategieën. Volgens het [V3 Technical Report](https://github.com/deepseek-ai/DeepSeek-V3/blob/main/DeepSeek_V3.pdf) werd het model zo ontworpen dat het 
de beschikbare GPU-rekenkracht optimaal benut. Waar andere bedrijven vaak brute kracht 
inzetten met zo veel mogelijk van de nieuwste hardware, koos DeepSeek voor een andere route: **efficiëntie 
maximaliseren**.

Het succes van DeepSeek is niet los te zien van de bredere Chinese aanpak. Het land biedt een unieke combinatie van infrastructuur, samenwerking en strategische focus die innovatie stimuleert. Enkele factoren die bijdragen aan dit ecosysteem:
	1.	**Toegankelijke infrastructuur**\
De Chinese overheid investeert zwaar in nationale infrastructuur, zoals datacenters en supercomputers, die breed toegankelijk zijn voor startups en onderzoeksinstellingen. Dit verlaagt kosten en geeft kleinere spelers toegang tot middelen die anders onbereikbaar zouden zijn.
	2.	**Gedeelde ecosystemen**\
In tegenstelling tot de versnippering in Europa, maakt China gebruik van geïntegreerde ecosystemen waarin bedrijven, universiteiten en de overheid samenwerken. Dit bevordert kennisdeling en zorgt voor efficiënter gebruik van middelen.
	3.	**Focus op kostenbesparing**\
In plaats van simpelweg meer rekenkracht in te zetten, draait het in China om slim omgaan met wat er al is. DeepSeek is daar een perfect voorbeeld van.

Toch zijn er ook keerzijden aan de Chinese aanpak, die relevant zijn voor DeepSeek en vergelijkbare projecten. China’s bredere AI-ecosysteem staat bekend om zijn gebrek aan strikte privacybescherming en potentiële politieke inmenging. Modellen zoals DeepSeek kunnen beïnvloed worden door censuur en bias die voortvloeien uit de Chinese regelgeving en datastructuren. Neem het voorbeeld hieronder:

![DeepSeek political bias](/DeepSeek-political-bias.png)

Voor internationale gebruikers/organisaties kan dit een belangrijk obstakel vormen bij het vertrouwen in technologieën die in China zijn ontwikkeld. Hoewel China indrukwekkende resultaten boekt met zijn AI-innovaties, blijven deze kwesties rondom privacy en ethiek aandachtspunten die de internationale adoptie van deze technologieën zeker zullen belemmeren.

## Hoe Europa achterblijft

Het lijkt makkelijk te zeggen dat Europa hopeloos achterloopt. Met $500 miljard aan 
investeringen in Stargate in de VS, lijkt het alsof 
Europa simpelweg geen rol speelt in de AI-race, dat soort bedragen liggen hier namelijk niet op tafel. 
Maar dat beeld is te zwart-wit. Europa heeft 
zeker sterke troeven, zoals ASML, een cruciale speler in de wereld van chiptechnologie – 
gevestigd in ons eigen Nederland. Bovendien draait het niet alleen om geld, maar ook om 
visie en strategie zoals aangetoond door China's DeepSeek.

Toch kiest een innovatieve AI-startup als [Hugging Face](https://huggingface.co), opgericht door **Franse** ondernemers, ervoor om zich in New York te vestigen en niet in Frankrijk. 
Dit legt een fundamenteel probleem bloot: **Europa slaagt er niet in om innovatieve bedrijven aan zich te binden.**

Europa biedt niet het juiste ecosysteem voor bedrijven om door te groeien. In de VS vond Hugging Face directe toegang tot durfkapitaal, een sterk geïntegreerd netwerk van investeerders en universiteiten, en een overheid die niet bang is om risico’s te nemen. In Europa ontbreekt die schaal. Investeringsprocessen zijn traag en verdeeld over lidstaten, en grootschalige publiek-private samenwerkingen zoals Stargate zijn zeldzaam.

Daarnaast speelt interne verdeeldheid in Europa een grote rol. 
Elk land heeft zijn eigen prioriteiten, budgetten en strategieën, 
wat grensoverschrijdende samenwerking bemoeilijkt. In plaats van megaprojecten die de concurrentie aankunnen met de VS of China, zien we 
kleinschalige, nationale initiatieven die simpelweg niet dezelfde impact hebben.
En dat is jammer, want terwijl Europa worstelt met grensoverschrijdende samenwerking, 
lijkt het alsof grensoverschrijdend gedrag wél probleemloos floreert. 
Misschien moeten we diezelfde energie steken in AI-innovatie!

Hoewel Europa op ethiek en regelgeving een sterke positie heeft, zoals met de AI Act, brengt dit ook uitdagingen met zich mee. De nadruk op regels en kaders vertraagt innovatie en maakt het risico reëel dat Europa vooral toekijkt terwijl anderen de technologie ontwikkelen. Toch is deze focus op ethiek en regulering zeker nodig – vooral gezien de eerder besproken zorgen over de aanpak van landen zoals China en de VS, waar vraagstukken rondom privacy en bias al tot flinke discussies hebben geleid.

## Wat kan Europa doen?

Europa staat op een kruispunt: ofwel we blijven toeschouwer, ofwel we grijpen de kans om een eigen koers te varen. Drie strategieën kunnen Europa weer op de kaart zetten:

	1.	**Meer publiek-private samenwerking**\
Europese AI-projecten missen de schaal van Amerikaanse en Chinese initiatieven. Samenwerking tussen overheden, bedrijven en universiteiten is nodig om kapitaal en expertise te bundelen.
	2.	**Focus op open-source AI**\
Europa kan zich onderscheiden met transparante, ethische AI-oplossingen.
	3.	**Investeren in basisinfrastructuur**\
Zonder grootschalige datacenters en rekenkracht blijft Europa afhankelijk van Amerikaanse en Chinese technologie.

Europa zal geen Silicon Valley worden, maar dat hoeft ook niet. Slimme keuzes kunnen Europa een unieke rol geven in de AI-toekomst. De vraag is niet of Europa kán meedoen, maar of het de moed heeft om het ook écht te doen.